Tervetuloa tarjoamaan Ropeconin kävijöille larp-elämyksiä!

Voit tarjota tällä lomakkeella sekä itse kirjoittamiasi pelejä että valmiita skenaarioita. Toivomme saavamme coniin hienon kattauksen sekä kotimaisia ensipelautuksia että kansainvälisiä klassikoita. Yhdellä oman pelisi pelautuksella (n. 3-4 tuntia) tai kahdella valmiin skenaarion pelautuksella (n. 6-8 tuntia) saat yhden viikonloppulipun Ropeconiin. Lue lisää ilmaislippukäytännöistämme täältä LINKKI.

Suosittelemme keskittymään pelisuunnittelussa/valinnassa olennaiseen: emme odota conikävijöiden tuovan mukanaan tarkasti määriteltyjä proppeja tai opettelevan kymmenien sivujen taustamateriaaleja. Parhaiten toimivat lyhyehköt pelit, joihin pelaajat voivat saapua mukanaan vain oma mielikuvituksensa ja halu pelata toistensa kanssa. Toivomme myös, että mahdollisimman moni peli olisi mahdollisimman monen kävijän pelattavissa, eivätkä pelaajan tiedot, taidot tai ominaisuudet estä peliin osallistumista.

Kävijät ovat toivoneet etenkin lyhyitä pelejä sekä lapsille sopivia larppeja, joten toivomme ehdotuksia lyhyistä, toistettavissa olevista pelautuksista sekä lapsille suunnitelluista larpeista.

Ropeconin larpit pelataan yleensä kokoushuoneissa, joihin mahtuu mukavasti 10-15 ihmistä riippuen siitä, kuinka paljon pelissä liikutaan. Pyrimme rakentamaan yhteen huoneista black boxin (black box -larpeista voit lukea <a rel="noopener noreferrer" target="_blank" href="https://nordiclarp.org/wiki/Black_Box_Larp">Nordic Larp Wikissä</a> ja varustamaan muut huoneista tunnelmaa luovilla valospoteilla. Kerrothan tilatoiveissa, mikäli suunnitelmissasi on black box -larppi! Valitettavasti emme voi tarjota suurempia lavasteita tai proppeja, joten otathan tämän peliäsi suunnitellessa huomioon.

Jos sinulla kuitenkin sattuu olemaan omasta takaa mahdollisuus esimerkiksi lavastaa jokin tila peliisi sopivaksi tai haluat tarjota koko Ropeconin ajan kestävän, Messukeskuksen alueelle levittyvän immersiivisen kokemuksen, emme missään tapauksessa kiellä tällaisten spektaakkelien suunnittelua. Kerro siinä tapauksessa meille lisää suunnitelmistasi, ja pohditaan yhdessä, kuinka sen voisi toteuttaa!

Kaikkien Ropeconissa pelautettavien larppien tulee soveltaa <a rel="noopener noreferrer" target="_blank" href="https://turvallisempaa.wordpress.com/">häirinnän vastaista materiaalipakettia</a>, eikä niissä hyväksytä ahdistelua ja häirintää (paitsi hahmojen toimintana pelissä, kaikkien osapuolten rajoja kunnioittaen). Tavoitteena on luoda yhdessä turvallinen peliympäristö jokaiselle peliin osallistujalle. Odotamme pelinjohtajien tuntevan materiaalin ja sitoutuvan omalla toiminnallaan edistämään turvallista peliympäristöä ja torjumaan häirintää.

Otathan huomioon myös inklusiivisuuskysymykset, eli pelisi esteettömyyden esimerkiksi liikuntarajoitteisille tai näkövammaisille pelaajille. Toivomme, että mahdollisimman moni kävijä voisi osallistua Ropeconin larppeihin. Ole meihin rohkeasti yhteydessä osoitteeseen larpit@ropecon.fi, jos nämä kysymykset askarruttavat.
