Tällä lomakkeella voit ilmoittautua pöytäpelinjohtajaksi Ropeconiin, tervetuloa! Pelinjohtajahaku on auki 1.2.-31.5.2025.

Roolipelien vetäminen Ropeconissa on mielenkiintoista ja hauskaa! Voit kokeilla kehittämiäsi seikkailuja uusilla pelaajilla ja saada näkökulmia muilta harrastajilta. Pelauttamalla skenaarioita pääset jakamaan tietotaitoa ja ideoita muille pelaajille, esittelemään uusia pelijärjestelmiä ja -maailmoja tai ihan vain nauttimaan pelauttamisen riemusta. Toivotamme tervetulleeksi kaikki pelinjohtamisesta haaveilevat, niin aloittelijat kuin kokeneetkin ropeveteraanit ikään tai Ropecon-kertoihin katsomatta. Ropecon 2025 teema on maailmanloppu, ja se saa näkyä peleissä vapaavalintaisella tavalla. Teeman näkyminen peleissä ei kuitenkaan ole pakollista.

Voit lukea pelinjohtamisesta Ropeconissa lisää täältä *linkki lisämatskuun tulossa*

Etukäteen ilmoitetut pelit tulevat Ropeconissa näkyviin ilmoittautumissovellus Konstiin sekä Ropeconin viralliseen ohjelmaan. Jos haluat pelisi toteutuvan takuuvarmasti, tämän lomakkeen täyttäminen on sinun valintasi. Tarvetta on kaikenlaisille peleille ja pelinjohtajille, ja viime vuosina erityisesti lyhyille parin tunnin peleille on ollut todella paljon kysyntää! HUOM! Jos ilmoitat monta eri peliä tai saman pelin useamman kerran, täytä ilmoittautuminen jokaisesta erikseen!

Vuonna 2025 etukäteisilmoittautumisen lisäksi on mahdollista pyörittää myös niin sanottuja ”käytäväropeja” eli roolipelejä, joihin ei ole etukäteisilmoittautumista ja joihin pelaajia voi kalastella larp&rope-tiskin kautta. Nämä pelit eivät tule ohjelmaoppaaseen tai Konstiin, vaan täyttyvät, jos sillä hetkellä sattuu olemaan tarpeeksi kiinnostuneita pelaajia. Jos siis lomakkeen täyttäminen tuntuu tuskalliselta ja haluat puntaroida peluuttamista pelihetkeen asti, sulje tämä lomake ja tule larppi&rope-tiskille Ropeconissa. Huomaathan kuitenkin, että käytäväropen peluuttaminen EI oikeuta viikonloppurannekkeeseen, päivälippuun tai loottiin. Jos taas haluat ilmoittaa pelisi ilmoittautumissovellus Konstiin Ropeconin aikana, sekin on mahdollista larp&rope-tiskin kautta. Tällöin et saa viikonloppuranneketta tai päivälippua mutta olet oikeutettu pelinjohtajille sunnuntaina jaettavaan loottiin.

Etukäteen ilmoittautuneet pelinjohtajat saavat Ropeconiin viikonloppurannekkeen vähintään kahdeksan tunnin pelinjohtamisella ja päivärannekkeen vähintään neljän tunnin pelinjohtamisella. Jos siis esimerkiksi haluat pelauttaa kahden tunnin skenaariosi neljä kertaa, saat viikonloppurannekkeen. Lisäksi kaikki Konsti-sovellusta peliensä ilmoittamiseen käyttäneet pelinjohtajat palkitaan sunnuntaina jaettavalla lootilla, joka sisältää kaikenlaista roolipeliaiheista tavaraa. Mitä enemmän pelautat, sitä korkeammalle kohoat loottiasteikossa!

Jos tulee mitä tahansa kysyttävää tai haluat lisätietoa pöytäpelinjohtamisesta Ropeconissa, älä epäröi ottaa yhteyttä vuoden 2025 roolipeliconiitteihin Iirikseen ja Jaanaan. Haluamme kannustaa uusia pelinjohtajia tulemaan mukaan ja teemme parhaamme varmistaaksemme teille hyvän ja turvallisen pelauttamiskokemuksen.

Iiris Kaasinen & Jaana Takalo
roolipelit@ropecon.fi
